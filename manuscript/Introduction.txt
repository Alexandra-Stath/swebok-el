{frontmatter}

#Εισαγωγικό σημείωμα

Ο τρέχον οδηγός γνώσεων αποτελεί μεταφορά στην ελληνική γλώσσα της τρίτης
έκδοσης του οδηγού που έχει δημοσιευτεί στα αγγλικά με τίτλο
«[Software Engineering Body of Knowledge](http://www.computer.org/web/swebok)»
(SWEBOK)
από την [IEEE Computer Society](http://www.computer.org).
Στόχος του οδηγού είναι η περιγραφή της γενικώς αποδεκτής γνώσης στο χώρο
της τεχνολογίας λογισμικού.
Οι 12 περιοχές γνώσεις που καλύπτονται στην έκδοση αυτή περιγράφουν
περιληπτικά τις βασικές έννοιες της κάθε περιοχής και περιέχουν βιβλιογραφικές
αναφορές σε εκτενέστερες πληροφορίες.

Η ανάπτυξη και διάθεση του οδηγού γίνονται με ανοικτό τρόπο.
Συγκεκριμένα, ο πηγαίος κώδικας του κειμένου του βιβλίου είναι
δημόσια διαθέσιμος από
[αποθετήριο στο GitHub](https://github.com/dmst-sweng/swebok-el/) ενώ
το βιβλίο διατίθεται δωρεάν σε ηλεκτρονική μορφή με άδεια ελεύθερης
αναδιανομής [Creative Commons](http://creativecommons.org/).
Σημαντικό ρόλο στη δυνατότητα μετάφρασης και διάθεσης του οδηγού αυτού
στα ελληνικά έπαιξε η σχετική άδεια της IEEE Computer Society, την οποία
και οι συντελεστές του έργου ευχαριστούν θερμά.
Προτάσεις για διορθώσεις και προσθήκες στο βιβλίο γίνονται ευχαρίστως
δεκτές μέσω αιτήσεων ενσωμάτωσης (pull request) του αποθετηρίου GitHub.

Η μετάφραση είναι απόρροια συλλογικής εργασίας μιας ομάδας
φοιτητών του
[Οικονομικού Πανεπιστημίου Αθηνών](http://www.aueb.gr)
στα πλαίσια του μαθήματος *Ειδικά θέματα τεχνολογίας λογισμικού*.
Το μάθημα Ειδικά θέματα τεχνολογίας λογισμικού πραγματεύεται, όπως προδίδει 
και ο τίτλος του, σημαντικά θέματα του κύκλου ζωής ενός λογισμικού και 
αποτελεί  υποχρεωτικό μάθημα της κατεύθυνσης  Πληροφοριακά Συστήματα και 
Τεχνολογίες του έκτου εξάμηνου του προπτυχιακού προγράμματος του τμήματος 
[Διοικητικής Επιστήμης και Τεχνολογίας](http://www.dmst.aueb.gr).
Είκοσι δύο φοιτητές του τμήματος 
Διοικητικής Επιστήμης και Τεχνολογίας και του τμήματος
[Πληροφορικής](http://www.cs.aueb.gr/el),
συμμετέχοντες στο μάθημα το εαρινό εξάμηνο  του ακαδημαϊκού έτους 2013-2014, 
σε συνεργασία με τον διδάσκοντα
[Διομήδη Σπινέλλη](http://www.dmst.aueb.gr/dds),
Καθηγητή του τμήματος Διοικητικής Επιστήμης και Τεχνολογίας,
πραγματοποίησαν  την απόδοση των δώδεκα πρώτων κεφαλαίων της τρίτης έκδοσης
του οδηγού γνώσεων SWEBOK στην ελληνική γλώσσα.

Ο στόχος του συγκεκριμένου έργου είναι η νοηματική απόδοση της πληροφορίας·
επομένως δεν αποτελεί ακριβή μετάφραση του περιεχομένου του οδηγού γνώσεων 
SWEBOK. Ως εκ τούτου, είναι σημαντικό να αποσαφηνιστούν παρακάτω
οι αποκλίσεις σε σχέση με το πρωτότυπο έργο.

Αρχικά, τα κεφάλαια στην ελληνική απόδοση δεν περιλαμβάνουν τις παραπομπές 
στην ενοποιημένη λίστα αναφορών (consolidated reference list) που περιέχεται 
στον πρωτότυπο οδηγό. Συγκεκριμένα, σε όλο το περιεχόμενο των γνωστικών 
πεδίων της τρίτης αγγλικής έκδοσης γίνονται παραπομπές στο σχετικό υλικό μιας 
έγκυρης ενοποιημένης λίστας αναφορών, την οποία αναλύει ο οδηγός στο τρίτο 
παράρτημα (Appendix C). Οι συγκεκριμένες παραπομπές, καθώς και η ενοποιημένη
λίστας αναφορών δεν περιέχονται στο έργο της απόδοσης των κεφαλαίων στην
ελληνική.

Αντίστοιχα, τα γνωστικά πεδία του τρέχοντος οδηγού περιλαμβάνουν τις παραπομπές 
στα κατάλληλα θεματικά μέρη του οδηγού, που περιλαμβάνονται σ’ αυτόν, σε μορφή 
υπερσυνδέσμων, ενώ για τις παραπομπές, που αναφέρονται σε θεματικά μέρη του 
πρωτότυπου οδηγού, που δεν έχουν αποδοθεί στην ελληνική στο συγκεκριμένο έργο,
γίνεται σαφής αναφορά για την θέση τους στην τρίτη αγγλική έκδοση του οδηγού 
γνώσεων (SWEBOK).

Αναφορικά με την χρήση ακρωνυμίων καθ’ όλη την έκταση του περιεχομένου του 
τρέχοντος οδηγού, είναι μείζονος σημασίας να διευκρινιστεί πως έχουν διατηρηθεί 
τα πλέον σημαντικότερα ακρωνύμια όπως αυτά αποδίδονται στο πρωτότυπο. 

Τέλος, για λόγους που έχουν να κάνουν με την αδειοδότηση του περιεχομένου,
ο οδηγός δεν περιλαμβάνει τα τρία τελευταία κεφάλαια του πρωτοτύπου
(που καλύπτουν τις θεμελιώδεις βάσεις της πληροφορικής,
των μαθηματικών και της τεχνολογίας),
ενώ η αρίθμηση των περιεχομένων στον τρέχοντα οδηγό διαφέρει από αυτήν
του πρωτότυπου.
